<html xmlns:xi="http://www.w3.org/2001/XInclude" lang="nno">
   <head>
      <meta http-equiv="Content-Type" content="text/html; charset=UTF-8">
      <title>Unix for lingvistar</title>
      <authors>
         <person email="trond.trosterud@hum.uit.no" name="Trond Trosterud"></person>
      </authors>
   </head>
   <body>
      <h1>Innleiing</h1>
      <p>Lingvistar treng Unix fordi Unix kan manipulere tekst for oss. For å
         bli i stand til å bruke Unix må vi kunne bruke Unix sitt
         kommandolinegrensesnitt. Dette er ei innføring i det vi treng å vite om
         Unix for å kunne gjere det vi vil. Etter kvart avsnitt kjem det ei lita
         oppsummering av kva som er gjennomgått.
      </p>
      <p>I tillegg til reine Unix-system finn vi Unix på
         Linuxmaskiner, og på Mac OS X. Programmet vi bruker for å gje
         kommandoar kan ha litt ulike namn, men som regel heiter det
         <code>Terminal</code> (eller <code>xterm</code>). Arbeider du i
         MS Windows må du ha tilgang til ei maskin med Unix på, logge deg
         på denne maskina, og bruke Windowsmaskina som terminal (for å
         logge deg på kan du bruke programmet <a href="docu-putty.html">putty</a>).
      </p>
      <h1>Grunnleggjande kommandoar</h1>
      <h2>Logge inn, logge ut</h2>
      <p>Viss Unix-systemet er på ei anna maskin enn maskina di, må
         du logge deg inn (på ulike måtar, avhengig av kva slags
         datamaskin du har), og du må logge deg ut når du er ferdig
         (med å skrive <strong>logout</strong> og deretter trykke
         ENTER, dvs. trykke på <strong>LINJESKIFT</strong>-tasten (alle
         kommandoar blir avslutta med at du trykker på den). På Mac
         eller Linux berre opnar du terminalprogrammet. (På Mac ligg
         det i mappa for hjelpeprogram, i Linux i mappa for
         programmeringsverkty. Få no av vil vi gå ut i frå at du har
         tilgang til unix på di eiga maskin
      </p>
      <p>Når du har opna terminalprogrammet befinn du deg på ein
         bestemt <em>stad</em> i systemet, nemleg i <em>din eigen
            heimekatalog</em>. <code>Katalog</code> er Unix-namnet på det
         vi i grafiske system som Mac og Windows kjenner som
         <code>mappe</code>. Heimekatalogen din tilsvarer dermed den
         mappa der du har alle filene dine (t.d. "Mine dokumenter" i
         Windows).
      </p>
      <p>Når du arbeider er det praktisk å ha mange vindauge opne
         samtidig (viss du les dette dokumentet online kan du ha eitt
         vindauge der du les og eitt anna der du prøver ut det som står
         her). For å lukke terminalvindauget i Mac og Linux skriv du
         <strong>ctrl-d </strong>(held ned ctr-tasten og trykker på
         d), eller du kan berre lukke vindauget på vanleg vis.
      </p>
      <p>Oppsummering:<br></p>
      <ul>
         <li>Opne terminalvindauget (eller logg inn).</li>
         <li>For å avslutte frå terminal, skriv <strong>logout</strong> i
            alle vindauge du har opne når du avsluttar arbeidsøkta. På Mac og
            Linux kan du skrive ctrl-d, eller berre lukke vindauget.
         </li>
      </ul>
      <h2>Kommandoar, ikkje museklikk</h2>
      <p>Unix skil seg frå dei fleste andre operativsystem ved at det ikkje
         har noko grafiske brukargrensesnitt. I staden har Unix noko vi kallar
         ei <strong>kommandoline</strong>, dvs. at cursoren står og ventar på
         at du skal skrive inn ein kommando. Rett etter at du har logga deg inn
         i heimekatalogen din står du i heimekatalogen. I <code>victorio</code>
         (Linuxmaskina til Samisk språkteknologi-prosjektet) fortel
         <em>prompten</em> til kommandolina (dvs. den teksten som står til
         venstre for cursoren) deg kva katalog du er i akkurat no. Viss
         brukarnamnet ditt er <em>trond</em>, står det <em>trond$</em> til
         venstre for cursoren. Terminalprogrammet i Mac fortel både kven du er
         (brukar) og kva katalog du står i.
      </p>
      <p>Du skal no lære mange <em>kommandoar</em>. For at unix skal forstå
         kommandoane dine må dei bli skrive på ein bestemt måte. Ein
         unix-kommando har to obligatoriske delar: Kommandoen må starte med
         namnet på eit program, og han må slutte med at du trykkar på
         lineskifttasten. ("Trykk ENTER". Du skal altså ikkje bruke tasten
         heilt nederst og til høgre på tastaturet til dette.). Vi prøver ein
         enkel kommando: Skriv <strong>date</strong> og trykk ENTER. Som svar
         bør du få opp dagens dato og klokkeslett. Ein til: Skriv
         <strong>cal</strong> og trykk ENTER. Svaret bør bli ein liten
         kalender. Alle kommandoar blir avslutta med ENTER, og frå og med no
         vil eg ikkje nemne det. "Skriv <strong>ls</strong>" tyder altså "skriv
         <strong>ls</strong> og trykk ENTER", og tilsvarande for dei andre
         kommandoane.
      </p>
      <p>Dei fleste kommandoar tar eitt eller fleire argument. Ein
         slik kommando er <em>mkdir</em>, som tyder "make directory",
         eller lag ein katalog. Skriv <strong>mkdir</strong>, trykk
         ENTER, og du vil få eit logisk svar. (For å lage ein ny
         katalog treng unix eit argument, eit katalognamn. Skriv
         t.d. <strong>mkdir tullkatalog</strong>. For å sjå kva som har
         skjedd skriv du <strong>ls</strong> (list opp innhaldet i den
         katalogen du står i akkurat no). Katalogen du nett laga tar du
         bort att med å skrive <strong>rmdir tullkatalog</strong>. Prøv
         det, og prøv det deretter ein gong
         til. (<em>rmdir</em>-kommandoen fungerer berre på tomme
         katalogar.)
      </p>
      <p>Frå eit lingvistisk synspunkt kan vi sjå på kommandoane som verb. I
         og med at alle kommandoane representerer våre oppfordringar til
         datamaskina, kan vi betrakte dei som verb i imperativ. Som andre verb
         er også Unix-verba transitive eller intransitive. Ein kommando som
         <em>date</em> kan bli sett på som eit intransitivt verb: Du skriv
         <em>date</em>, og maskina fortel deg kva dato det er. Kommandoen
         <em>mkdir</em> er derimot eit transitivt verb, det må ha eit objekt,
         nemleg namnet til den nye katalogen du vil lage.
      </p>
      <p>På same måten som vanlege verb opererer også unix-kommandoar med
         underforståtte objekt, med tolking avhengig av konteksten det står i.
         Viss vi seier "et!" meiner vi som regel "Et maten som står foran
         deg!". Unix-kommandoen <em>ls</em> har og eit slikt kontekst-avhengig,
         underforstått objekt. Det du eigentleg seier er "list innhaldet i den
         katalogen eg står i no". Vil du liste opp innehaldet i ein bestemt
         katalog, må du seie namnet på katalogen (jf. neste kapittel). Det same
         gjeld <em>cal</em>. Skriv du berre <em>cal</em>, får du årets
         kalender. Viss du vil vite kva vekedag grunnlova vart underteikna på,
         skriv du <em>cal 1814</em>. Vi skal seinare sjå på kommandoar med to
         objekt, unix-verda sin parallell til ditransitive verb.
      </p>
      <p>Kommandoar kan også modifiserast, dei har adverb. Kva adverb
         (programmerarar kallar dei <strong>options</strong> eller
         <strong>flagg</strong>) kommandoane tar varierer frå kommando til
         kommando. Kommandoen <em>cal</em> har t.d. flagga -m (la måndag vere
         første dag i veka) og -3 (vis månaden før og månaden etter).
         Kommandoen <em>cal -m 2000</em> gjev t.d. kalendaren for år 2000, med
         måndag som første dag i veka. Oppsummering:<br></p>
      <ul>
         <li>Kommando-syntaks: <em>kommandonamn</em> eller <em>kommandonamn
               argument ENTER</em></li>
         <li>Kommandoar: <strong>date</strong>, <strong>cal</strong>,
            <strong>mkdir</strong></li>
         <li>Kommandoar kan bli sett på som verb i imperativ, dei kan vere
            intransitive eller transitive (ha ingen, eitt eller fleire
            argument), og dei kan ta modifiserande adverb (flagg)
         </li>
      </ul>
      <h2>Unix-landskapet</h2>
      <p>Katalogen til <em>trond</em> og dei andre brukarane ligg i ein
         annan katalog, og har (eller vil få) andre katalogar under seg att.
         Men ein stad stoppar det opp. Alle katalogars mor er
         <strong>rotkatalogen</strong>. Den har eit eige symbol i Unix, nemleg
         <strong>/</strong>. For å sjå kva som er i rotkatalogen din kan du
         skrive <strong>ls /</strong>, dvs. "list opp innhaldet i
         rotkatalogen". Hugs å avslutte med linjeskifttast. Der vil du sjå ein
         del kryptiske namn, alle er namna på ulike katalogar.
      </p>
      <p>Ein av katalogane på Linux-system heiter
         gjerne<em>home</em>, og det er heimen til alle brukarane på
         systemet. Kommandoen <strong>ls /home</strong> listar opp
         innhaldet i katalogen home, og du ser dermed kven som er
         brukarar på gtlab. Eitt av dei brukernamna er ditt. Skriv
         du derimot <strong>ls</strong> får du lista opp alle filene og
         katalogane du har i din eigen heimekatalog, eller meir
         generelt den katalogen du står i akkurat no. På Mac heiter den
         tilsvarande katalogen ofte <em>Users</em>.
      </p>
      <p>Oppsummering:</p>
      <ul>
         <li>heimekatalog, rotkatalog (/)</li>
         <li>Katalogstruktur: Katalogar ligg inni kvarandre (som mapper i
            grafiske brukargrensesnitt)
         </li>
         <li>Kommandoar: <strong>ls</strong>, <strong>ls /</strong>,
            <strong>ls /home</strong>, <strong>ls /Users</strong></li>
      </ul>
      <h2>Lage katalogar, flytte rundt</h2>
      <p>Lag ein katalog for dette kurset. Du skriv altså <strong>mkdir
            kurs</strong>. Skriv <strong>ls</strong>. Viss du så skriv <strong>ls
            kurs</strong> finn du ut kva som er inni den nye katalogen (ja, ganske
         riktig, ingen ting).
      </p>
      <p>Prøv så å flytte inn i katalogen. Skriv <strong>cd kurs</strong>
         (<em>cd</em> tyder "change directory"). Sjekk om prompten endrar seg.
         Viss du no skriv <strong>ls kurs</strong> ein gong til får du eit
         heilt anna svar enn sist. Korfor det?
      </p>
      <p>Grunnen til at du no får svaret "Ingen slik fil eller filkatalog"
         (eller tilsvarande) er at katalogen <em>kurs</em> ikkje sjølv inneheld
         nokon katalog som heiter "kurs". Lag no ein ny katalog, i
         <em>kurs</em>, med å skrive t.d. <strong>mkdir tullkatalog</strong>.
         Du kan så gå tilbake til heimekatalogen din med å skrive <strong>cd
            ..</strong> (cd mellomrom punktum punktum) To punktum tyder
         "morkatalogen til den katalogen eg no står i". Så kan du skrive ls
         kurs, og t.d. få svaret "tullkatalog"). Du kan bruke symbola
         <strong>..</strong> i alle samanhengar, t.d. vil kommandoen <strong>ls
            ..</strong> bety "list innhaldet i morkatalogen til den katalogen eg
         no står i". Viss du står i katalogen <em>kurs</em>, og heimekatalogen
         din inneheld katalogane kurs og gt, kan du liste innhaldet i gt med å
         skrive <strong>ls ../gt</strong>. <strong>..</strong> tyder "eitt nivå
         opp, og <strong>/</strong> tyder "eitt nivå ned. <strong>gt</strong>
         fortel kva katalog systemet skal liste innhaldet i.
      </p>
      <p>Det er ein katalog som er viktigare enn alle andre katalogar, og
         det er heimekatalogen din. Viss du er i kurs og vil heim, kan du
         sjølvsagt skrive <strong>cd ..</strong>, men viss du ikkje er sikker
         på kor du er, eller viss du vil fort heim, kan du skrive berre
         <strong>cd</strong>. Den kommandoen flyttar deg rett heim til
         heimekatalogen din.
      </p>
      <p>Viss du lurer på kor du er kan du forresten skrive
         <strong>pwd</strong>, "print working directory". Då får du som svar
         stien frå rotkatalogen til katalogen du sjølv står i akkurat no.
      </p>
      <p>Oppsummering:<br></p>
      <ul>
         <li>Katalogstruktur: morkatalog, dotterkatalog, notasjonen
            <strong>..</strong></li>
         <li>Kommandoar: <strong>cd</strong> (flytt meg heim), <strong>cd
               ..</strong> (flytt meg ein katalog opp)
         </li>
      </ul>
      <p></p>
      <h2>Relativ og absolutt referanse</h2>
      <p>Det er to måtar å referere til filer og katalogar på i Unix. Den
         eine er absolutt, og den andre er relativ. Den måten vi til no har
         brukt er relativ. Når vi bruker relativ referanse er resultatet av
         kommandoen vår som regel avhengig av kor vi står. Sett at du står i
         heimekatalogen din, og at du der har ein katalog som heiter kurs. Då
         er det mogleg å skrive <strong>ls kurs</strong>. Står du derimot i
         søsterkatalogen gt, er det ikkje mogleg, då må du skrive <strong>ls
            ../kurs</strong> for å få vite innhaldet. Relativ referanse er altså
         relativ til kor i systemet du sjølv står. For å bruke eit døme kan vi
         seie at 'høgre' og 'venstre' er døme på relativ referanse, mens 'nord'
         og 'sør' er døme på absolutt referanse.
      </p>
      <p>Når du bruker absolutt referanse speler det ikkje nokon rolle kor
         du sjølv står, for då viser du kor fila eller katalogen ligg ved å
         referere til rotkatalogen, som heiter /. Viss brukarnamnet ditt er
         trond, kan du skrive <strong>ls /home/trond/kurs/</strong>, uansett
         kva katalog du sjølv står i. Referansen til katalogen kurs er ikkje
         lenger relativ, men absolutt, han er forankra i rotkatalogen.
      </p>
      <p>Oppsummering:<br></p>
      <ul>
         <li>Relativ referanse, avhengig av kor du sjølv står i systemet</li>
         <li>Absolutt referanse, refererer via rotkatalogen</li>
      </ul>
      <p></p>
      <h2>Vise innhaldet i filer</h2>
      <p>Gå til katalogen kurs, som du nettopp har laga (viss du ikkje veit
         kor du er gjev du først kommandoen <strong>cd</strong>, og deretter
         <strong>cd kurs</strong>. Så kan du lage eit par filer. Vi skal
         seinare lage filer med editoren emacs, no lagar vi dei på ein litt
         meir lettvint måte, med kommandoen <em>cat</em>. Skriv <strong>cat
            &gt; n-liste</strong>. Som svar får du ikkje den vanlege prompten, men
         ei blank line. Skriv inn eit ord, t.d. Kari. Trykk ENTER. Skriv inn
         eit namn til, t.d. Per, og ENTER. Ta eit par namn til, Lars, Anne,
         Lena, med ENTER etter kvar. Til slutt avsluttar du med
         <strong>Ctrl-d</strong> (hald Ctrl-tasten nede og trykk på D-tasten).
         Dermed bør du få attende prompten. Viss du no skriv
         <strong>ls</strong>, ser du at du har fått ei fil, nemleg "n-liste".
         Viss du lurer på kva som står i fila kan du skrive <strong>less
            n-liste</strong>. Då får du lista opp innhaldet i fila. Til slutt står
         det END i invers video. For å kome seg ut av less og attende til
         kommandolina trykker du på q-tasten.
      </p>
      <p>Oppsummering:<br></p>
      <ul>
         <li>Kommandoar: <strong>cat</strong>, <strong>cat &gt;
               filnamn</strong>, <strong>less</strong></li>
         <li>Kome seg ut av less-funksjonen og attende til kommandolina:
            skriv <strong>q</strong></li>
      </ul>
      <p></p>
      <h1>Kommandoar for å manipulere innhaldet i filer</h1>
      <h2>sort</h2>
      <p>Innhaldet i fila <em>n-liste</em> i forrige avsnitt kan vi bruke
         som dømemateriale for å lære ein del <em>heilt sentrale
            kommandoar</em> for oss. Vi vil gjerne sortere tekst. Skriv
         <strong>sort n-liste</strong>, og du får fila alfabetisert, kvar line
         i alfabetisk rekkefølgje. (ein lettare måte er å skrive <strong>sort
            n</strong> og deretter trykke tabulatortasten, viss <em>n-liste</em>
         er den einaste fila i katalogen kurs som har n som første bokstav vil
         Unix fylle ut resten sjølv).
      </p>
      <p>Denne kommandoen kan vi modifisere med det som blir kalla
         <em>flagg</em>. Eit flagg er ein måte å modifisere in unix-kommando
         på. Flagg blir skrive med ein bindestrek (-) først, og dei blir
         plassert mellom kommandoordet og argumentet. I staden for <strong>sort
            n-liste</strong> kan de skrive <strong>sort -r n-liste</strong>.
         Flagget -r tyder "reversert", og fila blir altså sortert i omvend
         rekkjefølgje.
      </p>
      <p>Oppsummering:<br></p>
      <ul>
         <li>Flagg, flagget -r</li>
         <li>Kommando: <strong>sort</strong></li>
      </ul>
      <p></p>
      <h2>grep</h2>
      <p>Ein annan sentral kommando er <em>grep</em>. Det står for "get
         regular expression", og hentar ut alle linene som er av den typen du
         har spesifisert. Skriv <strong>grep L n-liste</strong>, og du får Lars
         og Lena som svar. Skriv <strong>grep a n-liste</strong>, og du får
         Kari, Lars og Lena (men ikkje Anne!) som svar.
      </p>
      <p>Viss du vil søke etter meir avanserte uttrykk må du bruke apostrof.
         Kommandoen <strong>grep mii filnamn</strong> i ein samisk tekst gjev
         tilslag både på 'mii' og 'huksemiid'. Viss du vil søke berre på mii i
         starten av ord kan du skrive <strong>grep ' mii' filnamn</strong>.
         Viss du vil søke på ordet 'mii' kan du skrive <strong>grep -w mii
            filnamn</strong></p>
      <h2>rev</h2>
      <p>Kommandoen <em>rev</em> reverserer linene. Skriv <strong>rev
            n-liste</strong> og prøv og sjå kva som har skjedd.
      </p>
      <p>Såg du det? Alle namna er no skrive baklengs. Det i seg sjølv er
         ikkje så spennande, kanskje, men når det blir kombinert med andre
         kommandoar blir det svært nyttig for oss.
      </p>
      <p>Oppsummering:<br></p>
      <ul>
         <li>Kommando: <strong>rev</strong>, reverser line ('far' blir
            'raf')
         </li>
      </ul>
      <p></p>
      <h2>Kombinere kommandoar med |</h2>
      <p>Teiknet |, eller pipe (utt. paip), er eit av dei viktigaste symbola
         vi har. Pipe finn du på Macintosh på opsjon-7 (opsjon er tasten med
         eit symbol som ser ut som eit skiftespor), på dei fleste PC-tastatur
         står pipe-tasten til venstre for eittalet, øvst til venstre på
         tastaturet. Med | kombinerer vi fleire kommandoar, eller rettare: Vi
         sender output frå den første kommandoen til den neste. Vi skal no
         kombinere kommandoane <strong>rev</strong> og <strong>sort</strong>,
         og det gjer vi slik: <strong>rev n-liste | sort | rev</strong>. Kva
         har skjedd? Vi har reversert namna i fila vår, sortert den reverserte
         lista, og reversert attende til vanleg venstre-til-høgre-tekst.
         Resultatet er ei <em>baklengssortert liste</em> over dei namna vi
         starta ut med.
      </p>
      <p>Oppsummering:<br></p>
      <ul>
         <li>Kommando: <strong>rev</strong>, reverser line ('far' blir
            'raf')
         </li>
      </ul>
      <p></p>
      <h2>wc</h2>
      <p>La oss no utvide fila vår med litt fleire namn. Skriv <strong>cat
            &gt;&gt; n-liste</strong> og trykk lineskifttast. Du fåt opp ei blank
         line. Skriv inn namna Per, Ole, Anne og Anne, alle med lineskifttast
         mellom. Avslutt med lineskifttast, og trykk <strong>Ctrl-d</strong>.
         Skilnaden på <strong>&gt;</strong> og <strong>&gt;&gt;</strong> er at
         i det første tilfellet lagar du ei ny fil, og i det andre tilfellet
         føyer du nytt innhald til ei allereie eksisterande fil. Dette er ein
         <strong>SVÆRT VIKTIG</strong> skilnad. Viss du har jobba i lang tid
         med ei fil, og skrive inn hundrevis av liner med tekst, og berre vil
         legge til eit ord eller to på slutten, kan du bruke
         <strong>&gt;&gt;</strong>. Men viss du gløymer deg og skriv
         <strong>&gt;</strong> i staden, har alle dei hundrevis av linene
         forsvunne, og alt som står att er dei to stakkars orda du ville legge
         til. Unix kjenner ingen nåde. Dei hundrevis av linene du hadde får du
         ikkje att. Så ver forsiktig.
      </p>
      <p>La oss no seie at det går bra, og du har ei fil som inneheld til
         saman 9 namn. Korleis veit du at det er 9? Med wc-kommandoen (word
         count). Skriv <strong>wc n-liste</strong>, og du ser kor mange liner,
         ord og teikn fila inneheld. Viss du berre vil sjå eitt av dei tre
         svara, kan du gjere det med flagga -l, -w og -c, slik: wc -l. Flagga
         kan og kombinerast: <strong>wc -lw</strong> fortel kor mange liner og
         ord fila inneheld.
      </p>
      <p>Oppsummering:<br></p>
      <ul>
         <li>Kommando: <strong>wc</strong>, tel kor mange liner, ord og teikn
            ei fil har
         </li>
         <li>Flagg: wc-kommandoen har flagga -l, -w og -c (liner, ord og
            teikn)
         </li>
         <li>Teiknet <strong>&gt;&gt;</strong>: Legg innhaldet til på slutten
            av fila du sender det til
         </li>
      </ul>
      <p></p>
      <h2>uniq</h2>
      <p>I n-liste er no fleire av linene identiske. Skriv <strong>sort
            n-liste</strong>, så ser du det. Viss du er interessert berre i kor
         mange ulike liner du har, og ikkje i oppattakingar, kan du skrive
         <strong>sort n-liste | uniq</strong>. Viss du er interessert i kor
         mange det er av kvart namn, kan du legge til teiknet -c, som står for
         "count", slik: <strong>sort n-liste | uniq -c</strong>. Litt meir
         avansert blir det med <strong>sort n-liste | uniq -c | sort
            -n</strong> (sorter etter nummer), og riktig sving over det får vi med
         <strong>sort n-liste | uniq -c | sort -nr</strong>. Med denne
         kommandoen får vi ei liste som gjev dei mest vanlege orda (eig.
         linene) først, og som sorterer nedover etter frekvens. Ord med same
         frekvens blir sortert alfabetisk.
      </p>
      <p></p>
      <h2>tr</h2>
      <p>Kommandoen <strong>tr</strong> endrar eit teikn til eit anna. Denne
         kommandoen skil seg frå andre kommandoar ved at han ikkje tar filnamn
         som argument, men må få dei servert på eit fat. Viss du vil endre alle
         bokstavar "e" til "x" i fila n-liste, skriv du <strong>cat n-liste |
            tr 'e' 'x' | less</strong>. Då får du resultatet på skjermen. Vil du
         lagre resultatet til ei ny fil skriv du i staden <strong>cat n-liste |
            tr 'e' 'x' &gt; nyliste</strong>, og dermed er den nye fila lagra som
         "nyliste". Merk at du ikkje kan bruke same namn på kjeldefil og
         målfil.
      </p>
      <p>Ein svært nyttig tr-kommando er den som gjer ein tekst om
         til ei liste med eitt ord per line. For å få til det skal vil
         erstatte alle mellomrom med linesluttsteikn. Linesluttsteikn
         skriv vi '\n'. '\n' tyder "newline". Det første du
         kan gjere er å gjere om n-liste til ein tekst, slik:
         <strong>cat n-liste | tr '\n' ' ' &gt; n-tekst</strong>. Viss
         du no skriv <strong>less n-tekst</strong>, ser du at namna i
         namnelista har hamna på same line. Du kan kome attende til
         listeformatet med å snu på kommandoen, slik <strong>cat
            n-tekst | tr ' ' '\n' | less</strong>.
      </p>
      <h1>Kreativ latskap: Same kommando ein gong til</h1>
      <p>Etter kvart kan kommandoane bli mange og lange. I staden for å skrive
         same kommando ein gong til kan du bruke <em>piltastene</em>. Pil opp
         gjev deg forrige kommando (for å utføre kommandoen må du sjølvsagt
         trykke lineskifttast). Pil opp ein gong til gjev kommandoen før der
         att.
      </p>
      <p>Viss du så skriv <strong>history</strong>, får du ei liste over alle
         kommandoane du har gjort. Kvar kommando har eit nummer. Viss du t.d.
         gjerne vil gjere kommando nummer 55 om att, skriv du
         <strong>!55</strong>, og same kommando blir utført ein gong til.
      </p>
      <p>Lange kommandoar kan du også redigere. Viss du har skrive
         <strong>grep e n-liste | rev | sort | rev</strong> (for å få ei
         baklengssortert liste over alle namna som inneheld e), kan du etterpå
         trykke på <strong>pil opp</strong>, få kommandoen på nytt, trykke på
         <strong>pil venstre</strong> til du kjem til e-en, setje cursoren oppå
         e-en, trykke <strong>Ctrl-d</strong> (for delete), og deretter skrive
         <strong>a</strong> og enter. Vips har du ei baklengssortert ordliste
         over alle namna som inneheld vokalen <em>a</em>.
      </p>
      <p></p>
      <h2>Kommandolinesyntaks</h2>
      <p>ctrl-a, ctrl-e, ctrl-p, ctrl-n.</p>
      <p>history viser tidlegare kommandoar</p>
      <p>!regelnummer gjev same kommando på nytt.</p>
      <h1>Kopiere og flytte filer, gje nytt namn</h1>
      <p>Filer blir kopiert med kommandoen <strong>cp</strong> (for "copy").
         Viss du skal kopiere fila <em>n-liste</em> til ei ny fil, som du vil
         kalle <em>kopiliste</em>, skriv du <strong>cp n-liste
            kopiliste</strong>. Rekkefølgja er altså "cp frå til". Viss du vil gje
         ei fil eit nytt namn bruker du kommandoen <strong>mv</strong> (move).
         Syntaksen er den same: <strong>mv gammaltnamn nyttnamn</strong>. Namnet
         "mv" er ikkje tilfeldig, viss du ikkje gjer opp eit nytt namn, men i
         staden ein ny katalog, blir fila flytta dit: <strong>mv n-liste
            tullkatalog/</strong> flyttar fila "n-liste" til katalogen
         "tullkatalog".
      </p>
      <h1>Regulære uttrykk</h1>
      <p>Vi bruker <strong>regulære uttrykk</strong> for å søke etter klasser
         av teikn. For å finne strengen 'lea' i ein tekst som heiter
         <em>liste</em> skriv vi <strong>grep lea liste</strong>. Som døme kan vi
         ta desse to setningane (viss du vil øve deg kan du kopiere dei til eit
         eige dokument, som du kan kalle t.d liste).:
      </p>
      <p></p>
      <pre xml:space="preserve">Bargojoavku
galgá
čielggadit
ja
mearridit
mii
Finnmárkku
fylkka
eatnamiid
ja
čáziid
eaiggáduššan-
ja
geavahanvuoigatvuođaide
dál
fertešii
leat
gustojeaddji
riekti.
Bargojoavku
galgá
dán
oktavuođas
bidjat
vuođđun
lávdegotti
mandáhtii
addon
njuolggadusaid.
</pre>
      <p>Her kjem ein del nyttige kodar. Symbolet ^ tyder "starten av lina",
         og symbolet $ (dollar) tyder "slutten av lina". For å liste alle ord som
         har d som første og som siste bokstav i lina ovafor gjer vi altså
         slik:
      </p>
      <p></p>
      <pre xml:space="preserve">grep '^d' liste
dál
dán
grep 'd$' liste
eatnamiid
čáziid
</pre>
      <p>Symbolet . (punktum) tyder "kva symbol som helst". Med kommandoen
         nedanfor får du tre svar, dei tre orda som har ea som andre og tredje
         bokstav i ordet.
      </p>
      <p></p>
      <pre xml:space="preserve">grep '^.ea' liste
mearridit
geavahanvuoigatvuođaide
leat
</pre>
      <p>Det er og mogleg å søke på klassar av lydar. Soleis er [aáeiou]
         klassen av alle vokalar i nordsamisk. Dette søket gjev alle ord som
         inneheld konsonanten n pluss ein vokal:
      </p>
      <p></p>
      <pre xml:space="preserve">grep 'n[aeiouá]' liste
eatnamiid
</pre>
      <p>Alle regulære uttrykk kan kombinerast. Slik får vi fram alle tilfella
         av o pluss kva teikn som helst pluss ein vokal:
      </p>
      <p></p>
      <pre xml:space="preserve">grep 'o.[aeiouá]' liste
Bargojoavku
geavahanvuoigatvuođaide
gustojeaddji
Bargojoavku
oktavuođas
</pre>
      <p>Stor eller liten bokstav som første bokstav i ordet får vi fram på denne måten:</p>
      <p></p>
      <pre xml:space="preserve">grep '^[bB]' liste
Bargojoavku
Bargojoavku
bidjat
</pre>
      <p>Ein del kommandoar er litt meir avansert, vi kan ikkje bruke grep,
         men må bruke ein meir avansert variant, egrep. Her får vi alle orda med
         ein av tre diftongar.
      </p>
      <p></p>
      <pre xml:space="preserve">egrep 'ea|uo|ie' liste
čielggadit
mearridit
eatnamiid
eaiggáduššan-
geavahanvuoigatvuođaide
leat
gustojeaddji
riekti.
oktavuođas
vuođđun
njuolggadusaid.
</pre>
      <p>Meir informasjon om regulære uttrykk får du viss du skriv
         <strong>info regex</strong>.
      </p>
      <p></p>
      <h1>Unix sin innebygde hjelpfunksjon: man, info og apropos</h1>
      <p>Unix har eit svært godt hjelpesystem innebygd. Viss du veit kva
         kommando du vil ha meir informasjon om, kan du skrive <strong>man
            kommandonamn</strong> (t.d. <strong>man grep</strong>). Det er to
         problem med denne informasjonen: Du må for det første vite namnet på
         kommandoen før du kan spørre, og teksten er ofte litt kryptisk. Best
         eigna er man-sidene til å få greie på kva flagg ein kommando har, og
         korleis dei fungerer.
      </p>
      <p>Viss du vil ha ein pedagogisk tekst, bør du heller skrive
         <strong>info kommandonamn</strong>. Du kjem då inn i ein tekst som er
         skrive i eit format som minnar om ein primitiv nettlesar: Du beveger deg
         ned og opp med piltastane. Når du kjem til ein link (merka med * framfor
         øverskrifta), trykker du på ENTER. Du kan også bruke orda som står
         øverst på sida. På "info grep" står det t.d. Node: Top, Next:
         Introduction, Up: (dir). Det tyder at du kan trykke på t og komme til
         toppen av sida, trykke på n og komme til avsnittet "Introduction", og
         trykke på u og kome til nivået over grep.info. Når du kjem til neste
         nivå kan du tryppe på P (previous) og kome dit du var. Ut av info kjem
         du ved å trykke q (quit).
      </p>
      <p>Viss du ikkje er sikker på kommandoen du er ute etter kan du skrive
         <strong>apropos kommandonamn</strong> (for det kommandonamnet du trur
         det kanskje er du leiter etter). Apropos vil dermed gje deg ei liste
         over kommandonamn som kanskje har noko med saka å gjere (og kanskje
         ikkje!). Som regel er det ikkje så mykje hjelp i
         'apropos'-kommandoen.
      </p>
      <p></p>
      <h1>Spesielle lingvistiske verkty til bruk frå kommandolina</h1>
      <h2>kwic - key words in context</h2>
      <p>øljsgahg</p>
      <p></p>
      <h1>Liste over kommandoar</h1>
      <ul>
         <li><strong>cat (cat filnamn):
               </strong><br>skriv innhaldet av filnamn ut på skjermen<br> "cat &gt; filnamn"
            tar det som blir skrive på skjermen og skriv det inn i fila
            filnamn.
         </li>
         <li><strong>diff (diff fil1 fil2):
               </strong><br>samanlikne innhaldet i to filer
         </li>
         <li><strong>cp (cp fråfil tilfil):
               </strong><br>kopier fil
         </li>
         <li><strong>finger (finger brukarnamn):
               </strong><br>fortel kven som skjuler seg bak brukarnamn
         </li>
         <li><strong>grep søkestreng filnamn:
               </strong><br>listar opp liner i 'filnamn' som inneheld 'søkestreng'.
         </li>
         <li><strong>history:
               </strong><br>listar opp alle kommandoane du har gjeve systemet
         </li>
         <li><strong>man (man kommando):
               </strong><br>skriv ut hjelpfila til kommando
         </li>
         <li><strong>mkdir (mkdir katalognamn):
               </strong><br>lagar ny katalog
         </li>
         <li><strong>more (more filnamn):
               </strong><br>viser ein skjermfull av gangen
         </li>
         <li><strong>mv (mv fil tilkatalog/) (mv gammaltnamn nyttnamn):
               </strong><br>gje fil nytt namn; flytt fil
         </li>
         <li><strong>ll (ll katalognamn):
               </strong><br>list innhaldet i katalognamn, evt i katalogen der du står (langt
            format)
         </li>
         <li><strong>ls:
               </strong><br>list innhaldet i katalog
         </li>
         <li><strong>lt (lt katalognamn):
               </strong><br>list innhaldet i katalognamn, ordna etter dato
         </li>
         <li><strong>pwd:
               </strong><br>skriv stien til den katalogen du står i no
         </li>
         <li><strong>rev:
               </strong><br>reverser linene ('far' blir 'raf')
         </li>
         <li><strong>rm (rm filnamn):
               </strong><br>slett fila filnamn
         </li>
         <li><strong>rmdir (rmdir katalognamn):
               </strong><br>slett katalogen katalognamn. Merk at katalogen må vere tom for at
            rmdir skal virke. Viss du vil slette ein full katalog kan du skrive
            <strong>rm -f katalognamn</strong>. Dette er ein skummel kommando,
            tenk deg om to gonger før du brukar han.
         </li>
         <li><strong>sort:
               </strong><br>sorter linene i ei fil alfabetisk
         </li>
         <li><strong>uniq:
               </strong><br>slå saman like liner som står etter kvarandre (uniq -c fortel kor
            mange eksemplar det var av kvar line)
         </li>
         <li><strong>wc (wc filnamn) (wc -l filnamn):
               </strong><br>wc = wordcount, som tel liner (-l) ord (-w) og teikn (-c) i
            fila
         </li>
         <li><strong>who:
               </strong><br>kven er logga på akkurat no
         </li>
         <li><strong>whoami:
               </strong><br>fortel kva brukarnamn du har, i tilfelle du har gløymt det.
         </li>
      </ul>
   </body>
</html>