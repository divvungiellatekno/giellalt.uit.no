Elsa Laula Renberg šoddâmpeivi liputtempeivin.

Elsa Laula Renberg čokkij sämmilijd vuosmuu riijkâčuákkimân kuovâmáánust 1917, ton tiet mij ávudep säämi aalmugpeeivi kuovâmáánu 6. peeivi.

SPR stivrâ lii meridâm iävtuttiđ SPR rääđičuákkimân já Sämirááđán et Elsa Laula Renberg šoddâmpeivi šadda almolâš lippupeivin.
SPR rääđičuákkim uárnejuvvoo čohčuv.
– Lii uáli tehálâš et äšši meriduvvoo ovdil Ruándim 100- ive ávudem, ko mijhân nomâlâs čokkânep toho ávudiđ suu pargo, iätá SPR saavâjođetteijee Tiina Sanila-Aikio.
Ovdil SPR stiivrâ ääši lii kietâdâllâm SPR já Sämirääđi ohtâsâš lävdikodde haldâšiđ já ovdediđ säämi etnisâš tubdâlduvâid čuákkimist kesimáánust Kirkkonjaargâst.
Lävdikodde meridij iävtuttiđ SPR:n já Sämirááđán kunnijâttiđ Elsa Laula Renberg šoddâmpeeivi.

Elsa Laula Renberg (š. 29.11.1877) šoodâi Vualtjere kieldâst Ruotâ pele Säämist ive 1877 já jaamij tuberkulosân Musserist Taažâ peln ivveest 1931.
Renberg čokkij sämmilijd vuosmuu riijkâčuákkimân Ruándimân, Taažâ pele Sáámán kuovâmáánust 1917.
Ton tiet ávuduvvoo säämi aalmugpeeivi kuovâmáánu 6. peeivi.
Ennuv ääših maid Elsa Laula Renberg ovdedij láá äigikyevdileh ain tääl.
– Sun lii mávsulâš historjálâš ovdâkovveen mijjân.
Mun tuáivum já oskom et majemustáá 29. skammâmáánu 2017 peesâm keessiđ sämiliipu stáágun suu kunnen, Sanila-Aikio juátká.

Stivrâ tuálvu ääši val vijđásubbooht sehe Sämirááđán já SPR rääđičuákkimân meridemnáál.
Ulmen lii finniđ Elsa Laula Renberg šoddâmpeeivi 29.11. liputtempeivin jo taan ive ovdil Ruándim 100-ive ávudem teikkâ ivveest 2017 Ruándim čuákkim ávudemive.

GTK juátká tutkâmušâidis Iänuduvâst

Kuávlu, mast Geologia tutkâmkuávdáš lii perustum, lii viijđes.
Geologia tutkâmlágádâs (GTK) juátká laavâst asâttum vuáđu tutkâmušâidis Kietâruottâsist uđđâive-kuovâmáánust.

Dárvvatvári meccikuávlust Iänuduvâst áiguh tutkâđ eres lasseen kuávlu keđgišlaajâid já pähtivuáđu ave já -häämi.

– Tutkâmpuátusijd kevttip ovdâmerkkân digitaallâš pähtivuáđukáártái já pähtivuáđu 3D-maalij rähtimân, Geologia tutkâmlágádâs tieđeet.

GTK áigu pooráđ 9-11 räigid Dárvvatvári meccikuávlust.

Siämmáá ääigi kuávlust joteh meiddei GTK totkeeh, kiäh taheh geo-fyysilâš mittedmijd muottust.
Taid tiäđuid kevttip siämmáid aššijd ko pooráámist finnejum tiäđuid.
Totkeeh joteh meeccist moottorkiälháiguin já poorámmašinijguin.

– Tutkâmušâid olášuttep staatâ enâmijn já Meccihaldâttâs luuvijn.
Pargoin tieđettuvvoo meiddei kuávlu palgâsáid já Meccihaldâttâsân lopeiävtui mield, Geologia tutkâmlágádâsâst muštâleh.

Meccihaldâttâs ij adelâm love GTK:n ihe tassaaš

Meccihaldâttâs ij adelâm ihe tassaaš GTK:n love puuhâp Kietâruottâsist.

Geologia tutkâmkuávdáš lâi uuccâm love puohnâssân 17 rääigi pooráámân Iänuduv Darvvátvári meccikuávlu taveoosijn.
Siämmáin ucâmuššáin tutkâmkuávdáš uusâi meiddei love jotteeđ kuávlust viiđáin moottorkiälháin.
Tutkâmušah liččii pištám taan ive uđđâivemáánust vyesimáánun.

Meccihaldâttâs ij mieđettâm Geologia tutkâmkuávdážân love talle, tondiet ko Meccihaldâttâs tulkkui tom malmâ ucâmân.

– Ko váldá vuotân, et love occest láá majemui iivij lamaš eres-uv pähtitutkâmeh siämmáá kuávlust, puáhtá ucâmušâst oovdân puohtum tutkâmvuávám anneeđ malmâ ucâmân, Meccihaldâttâs pááhud miärádâsâstis.

– Sämitiggelaahâ kenigit Meccihaldâttâs väldiđ luuvij mieđeetmist vuotân, et toh iä vahâgit puásuituálu teikkâ sämmilij eres vuoigâdvuođâid.
Meiddei Darvvátvári meccikuávlu tipšo- já Meccihaldâttâs tiädutteh puásuituálu, luánduiäláttâsâi já sämikulttuur aitârdem, agâstâlâi Meccihaldâttâs talle miärádâsâs.

POLURA-asâttâsah

POLURA-asâttâsâin merideh el. puásuituálu- já luánduiäláttâstáálu stuáruduvâst, torjui vaattâm áámmáttááiđust, huksim - já finnoduvtoimâ vuáváámij siskáldâsâst, puásuituálu haldâttâsâst já tienâsist.

Asâttâsân láá puátimin nubástusah ovdâmerkkân moottorkiälkká- já muávloo torjuuh luptâniččii 30 %:n já torjuu puávtáččij uuccâđ moottorkiälkán kuulmâ ive já muávloi neelji ive kooskâst.
Tääl toorjâ lii 20 % já ton puáhtá uuccâđ viiđâ ive kooskâst.
Uđđâ toorjâprooseent iähtun ličij, et occee parga toin moottorkiälháin 45 peivid palgâsân teikkâ toin muávloin 30 peivid palgâsân.
Jis pargopeeivij meeri ij olášuu, te toorjâ ličij 20 %.

Asâttâsâst láá meid uđđâ rääjih eres saajeest ko puásuituálust puáttee tienâsân.
Jis tienâs mana rääji paijeel te torjuu ij lah máhđulâš uážžuđ.
Tienâsrääji lii 40 100 eurod táálu huksiuumân já 39 000 eurod eres toorjâčuosâttuvváid.
Jis hejâparâkodde ocá torjuu táálu huksiimân, te tienâs ij sunnust uážu moonnâđ ohtsis paijeel 52 000 euro.
Toorjâtohálâš uđđâ táálu stuárudâh uážuččij leđe táválávt enâmustáá 110 m².

Nuuvt ettum algâttemtoorjâ mieđettuvvoo vuálá 41-ihásâš occei, kii aalgât puásuitáálu toollâm vuosmuu keerdi.
Toos lasseen torjuu occest váttoo škovlim já finnodâhtoimâvuávám olášutteijeejn.
Occest kolgâččij leđe meid táálu uástu maŋa ucemustáá 80 puásujid já veik sust liččii-uv ton maka poccuuh, te sun kalga kuittâg luptiđ puásuimere 1,5 kiärdásâžžân ive keejist tast ko toorjâ lii mieđettum.
algâttemtoorjâ lii enâmustáá 25 000 eurod.
