Elsa Laula Renberg šoddâmpeivi liputtempeivin.

Elsa Laula Renberg čokkij sämmilijd vuosmuu riijkâčuákkimân kuovâmáánust 1917, ton tiet mij ávudep säämi aalmugpeeivi kuovâmáánu 6. peeivi.

SPR stivrâ lii meridâm iävtuttiđ SPR rääđičuákkimân já Sämirááđán, et Elsa Laula Renberg šoddâmpeivi šadda almolâš lippupeivin.
SPR rääđičuákkim uárnejuvvoo čohčuv.
– Lii uáli tehálâš, et äšši meriduvvoo ovdil Ruándim 100-ive ávudem, ko mijhân nomâlâs čokkânep toho ávudiđ suu pargo, iätá SPR saavâjođetteijee Tiina Sanila-Aikio.
Ovdil SPR stiivrâ ääši lii kietâdâllâm SPR já Sämirääđi ohtâsâš lävdikodde haldâšiđ já ovdediđ säämi etnisâš tubdâlduvâid čuákkimist kesimáánust Kirkkonjaargâst.
Lävdikodde meridij iävtuttiđ SPR:n já Sämirááđán kunnijâttiđ Elsa Laula Renberg šoddâmpeeivi.

Elsa Laula Renberg (š. 29.11.1877) šoodâi Vualtjere kieldâst Ruotâ pele Säämist ive 1877 já jaamij tuberkulosân Musseres Taažâ peln ive 1931.
Renberg čokkij sämmilijd vuosmuu riijkâčuákkimân Ruándimân, Taažâ pele Sáámán, kuovâmáánust 1917.
Ton tiet ávuduvvoo säämi aalmugpeivi kuovâmáánu 6. peeivi.
Maaŋgah ääših, maid Elsa Laula Renberg ovdedij láá ain äigikyevdileh .
- Sun lii mávsulâš historjálâš ovdâkove mijjân.
Mun tuáivum já oskom et majemustáá 29. skammâmáánu 2017 peesâm keessiđ sämiliipu stáágun suu kunnen, Sanila-Aikio juátká.

Stivrâ tuálvu ääši val ovdâskulij sehe Sämirááđán já SPR rääđičuákkimân  meridem várás.
Ulmen lii finniđ Elsa Laula Renberg šoddâmpeeivi 29.11. liputtempeivin jo taan ive ovdil Ruándim 100-ive ávudem teikkâ ive2017 Ruándim čuákkim ávudemive.

GTK juátká tutkâm Iänuduvâst 

Kuávlu, mast Geologia tutkâmkuávdáš lii perustum, lii viijđes.
Geologia tutkâmlágádâs (GTK) juátká laavâst asâttum vuáđututkâm Kietâruotâsist uđđâive-kuovâmáánust.

Dárvvatvääri meccikuávlust Iänuduvâst áiguh tutkâđ eereeb iärrás kuávlu keđgišlaajâid já källeevuáđu ave já -häämi.

– Tutkâmpuátusijd kevttip ovdâmerkkân digitaallâš källeevuáđukártái já källeevuáđu 3D-maalij rähtimân, Geologia tutkâmlágádâs tieđeet.

GTK áigu pooráđ 9-11 räigid Dárvvatvääri meccikuávlust.

Siämmáá ääigi kuávlust joteh meiddei GTK totkeeh, kiäh taheh geo-fyysilâš mittedmijd muottust.
Taid tiäđuid kevttip siämmáid aššijd ko tiäđuid, maid finnip pooráámist.
Totkeeh joteh meecist moottorkiälháiguin já poorámmašinijguin.

– Tutkâmijd olášuttep staatâ enâmijn já Meccihaldâttuv luuvijn.
Pargoin tieđettep meiddei kuávlu palgâsáid já Meccihaldâttâhân lopeiävtui mield, Geologia tutkâmlágádâsâst muštâleh.

Meccihaldâttâh ij adelâm love GTK:n ihe tassaaš 

Meccihaldâttâh ij adelâm ihe tassaaš GTK:n love pooráđ Kietâruotâsist.

Geologia tutkâmkuávdáš lâi uuccâm love puohnâssân 17 räigid pooráámân Iänuduv Darvvátvääri meccikuávlu taveoosijn.
Siämmáin ucâmušâin tutkâmkuávdáš uusâi meiddei love jotteeđ kuávlust viiđâ moottorkiälháin.
Tutkâmeh liččii pištám taan ive uđđâivemáánust vyesimáánun.

Meccihaldâttâh ij mieđettâm Geologia tutkâmkuávdážân love talle, ko tot tulkkui ucâmuš malmâucâmuššân.

– Ko váldá vuotân, et love occest láá majemuin iivij lamaš eres-uv källeetutkâmeh siämmáá kuávlust, puáhtá ucâmušâst oovdânpuohtum tutkâmvuávám anneeđ malmâucâmuššân, Meccihaldâttâh čielgee miärádâs.

– Sämitiggelaahâ kenigât Meccihaldâttuv väldiđ luuvij mieđeetmist vuotân, et toh iä vahâgitpuásuituálu teikkâ sämmilij eres vuoigâdvuođâid.
Meiddei Darvvátvääri meccikuávlu tipšom- já kevttimvuávám tiädut puásuituálu, luánduiäláttâsâid já sämikulttuur suoijâlem, vuáđustâlâi Meccihaldâttâh talle miärádâsâs.

POLURA-asâttâsah

POLURA-asâttâsâin merideh el. puásuituálu- já luánduiäláttâs styeresvuođâst, áámmáttááiđust, mii torjui ucâmân váttoo, huksim- já irâttâstoimâvuáváámij siskáldâsâst, puásuituálu haldâšemist já tiänásist.

Asâttâsân láá puátimin nubástusah, ovdâmerkkân moottorkiälkká- já muávloo torjuuh luptâniččii 30 %:n já torjuu puávtáččij uuccâđ moottorkiälkán kuulmâ ive já muávloi neelji ive kooskâin.
Tääl toorjâ lii 20% já tom puáhtá uuccâđ viiđâ ive kooskâin.
Uđđâ toorjâprooseent iähtun ličij, et occee parga toin moottorkiälháin 45 peivid palgâsân teikkâ toin muávloin 30 peivid palgâsân.
Jis pargopeeivij meeri ij olášuu, te toorjâ ličij 20 %.

Asâttâsâst láá meid uđđâ rääjih eres saajeest ko puásuituálust puáttee tiänásân.
Jis tiänás mana rääji paijeel, te torjuu ij lah máhđulâš finniđ.
Tiänásrääji lii 40 100 eurod táálu huksiimân já 39 000 eurod eres toorjâčuosâttuvváid.
Jis naaijâmpaarâ ocá torjuu táálu huksiimân, te sunnuu ohtâsâš tiänás ij uážu moonnâđ paijeel 52 000 euro.
Toorjâtohálâš uđđâ táálu styeresvuotâ uážuččij leđe táválávt enâmustáá 110 m².

Nuuvt ettum algâttemtoorjâ mieđettuvvoo vuálá 41-ihásâš occei, kii aalgât puásuituálu toimâohtâduv vuosmuu keerdi.
Toos lasseen torjuu occest váttoo škovlim já irâttâstoimâvuávám olášuttem.
Occest kolgâččij leđe meid táálu uástim maŋa ucemustáá 80 poccud já veik sust ličij-uv ton verd poccuuh, te sun kalga kuittâg luptiđ puásuimere 1,5 kiärdásâžžân ive keejist tast, ko toorjâ lii mieđettum.
Algâttemtoorjâ lii enâmustáá 25 000 eurod.
