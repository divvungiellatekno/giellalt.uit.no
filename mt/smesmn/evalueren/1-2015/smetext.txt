Elsa Laula Renberg riegádanbeaivi levgenbeaivin.

Elsa Laula Renberg čohkkii sápmelaččaid vuosttas riikkačoahkkimii guovvamánus 1917, dan dihte mii ávvudit sámi álbmotbeaivvi guovvamánu 6. beaivvi.

SPR stivra lea mearridan evttohit SPR ráđđečoahkkimii ja Sámiráđđái ahte Elsa Laula Renberg riegádanbeaivi šaddá almmolaš leavgabeaivin.
SPR ráđđečoahkkin lágiduvvo čakčat.
– Lea hui dehálaš ahte ášši mearriduvvo ovdal Troanddima 100-jagi ávvudeami, go miihan namalassii čoahkkanit dohko ávvudit su barggu, lohká SPR sátnejođiheaddji Tiina Sanila-Aikio.
Ovdal SPR stivrra ášši lea gieđahallan SPR ja Sámiráđi oktasaš lávdegoddi hálddašit ja ovdánahttit sámi čearddalaš dovddaldagaid čoahkkimis geassemánus Girkonjárggas.
Lávdegotti mearridii evttohit SPR:i ja Sámiráđđái gudnejahttit Elsa Laula Renberg riegádanbeaivvi.

Elsa Laula Renberg (r. 29.11.1877) riegádii Vualtjere suohkanis Ruoŧa beale Sámis jagi 1877 ja jámii tuberkulosii Musseres Norgga bealde jagis 1931.
Renberg čohkkii sápmelaččaid vuosttas riikkačoahkkimii Troanddimii, Norgga beale Sápmái guovvamánus 1917.
Dan dihte ávvuduvvo sámi álbmotbeaivvi guovvamánu 6. beaivvi.
Olu áššit maid Elsa Laula Renberg ovddidii leat áigeguovdilat ain dál.
- Son lea mávssolaš historjjálaš ovdagovvan midjiide.
Mun sávan ja jáhkán ahte maŋimuštá 29. skábmamánu 2017 beasan geassit sámeleavgga stággui su gudnin, Sanila-Aikio joatká.

Stivra doalvu ášši vel viidáseappot sihke Sámiráđđái ja SPR ráđđečoahkkimii mearridanláhkái.
Ulbmilin lea fitnet Elsa Laula Renberg riegádanbeaivvi 29.11. levgenbeaivin jo dán jagi ovdal Troanddin 100-jagi ávvudeami dahje jagis 2017 Troanddin čoahkkima ávvudanjagi.

GTK joatká dutkamušaidis Eanodagas 

Guovlu, mas Geologiija dutkanguovddáš lea beroštuvvan, lea viiddis.
Geologiija dutkanlágádus (GTK) joatká lágas ásahuvvon vuođđodutkamušaidis Giehtaruohttasis ođđajagi-guovvamánus.

Dárvvatvári meahcceguovllus Eanodagas áigot dutkat earret eará guovllu geađgešlájaid ja báktevuođu agi ja -hámi.

– Dutkanbohtosiid geavahit ovdamearkka dihtii digitála báktevuođđokárttaid ja báktevuođu 3D-málliid ráhkadeapmái, Geologiija dutkanlágádus dieđiha.

GTK áigu bovret 9-11 ráiggi Dárvvatvári meahcceguovllus.

Seammá áigge guovllus johtet maiddái GTK dutkit, geat dahket geo-fysalaš mihtidemiid muohttagis.
Daid dieđuid geavahit seammá áššiide go bovremis fidnejuvvon dieđuid.
Dutkit johtet meahcis mohtorgielkkáiguin ja bovrenmašiinnaiguin.

– Dutkamušaid čađahit stáhta eatnamiin ja Meahciráđđehusa lobiin.
Bargguin dieđihuvvo maiddái guovllu bálgosiidda ja Meahciráđđehussii lohpeeavttuid mielde, Geologiija dutkanlágádusas muitalit.

Meahciráđđehus ii addán lobi GTK:i jahki dassái

Meahciráđđehus ii addán jahki dassái GTK:i lobi bohkat Giehtaruohttasis.

Geologiija dutkanguovddáš lei ohcan lobi buohkanassii 17 ráiggi bovremii Eanodaga Darvvátvári meahcceguovllu davviosiin.
Seamma ohcamušain dutkanguovddáš ozai maiddái lobi johtit guovllus viđa mohtorgielkkáin.
Dutkamušat livčče bistán dán jagi ođđajagimánus miessemánnui.

Meahciráđđehus ii mieđihan Geologiija dutkanguovddážii lobi dalle, daningo Meahciráđđehus dulkui dan málbmaohcamin.

– Go váldá vuhtii, ahte lobi ohccis leat maŋimuš jagiid leamaš earátge báktedutkamušat seamma guovllus, sáhttá ohcamušas ovdanbukton dutkanplána atnit málbmaohcamin, Meahciráđđehus gávnnaha mearrádusastis.

– Sámediggeláhka geatnegahttá Meahciráđđehusa váldit lobiid mieđiheamis vuhtii, ahte dat eai vahágahte boazodoalu dahje sápmelaččaid eará vuoigatvuođaid.
Maiddái Darvvátvári meahcceguovllu dikšun- ja geavahanplána deattuhit boazodoalu, luondduealáhusaid ja sámekultuvrra gáhttema, ákkastalai Meahciráđđehus dalle mearrádusas.

POLURA-ásahusat

POLURA-ásahusain mearridit ee. boazodoallo- ja luondduealáhusdálu sturrodagas, doarjagii gáibiduvvon ámmátdáiddus, huksen- ja fitnodatdoaibmaplánaid sisdoalus, boazodoalu hálddašeamis ja dietnasis.

Ásahussii leat boahtimin rievdadusat ovdamearkka dihtii mohtorgielká- ja njealjejuvllaga doarjagat loktanivčče 30 %:ii ja doarjaga sáhtálii ohcat skohterii golmma jagi ja njealjejuvllagii njealje jagi gaskkas.
Dál doarjja lea 20% ja dan sáhttá ohcat viđa jagi gaskkas.
Ođđa doarjjaproseanta eaktun livčče, ahte ohcci bargá dainna skohteriin 45 beaivvi bálgosii dahje dainna njealjejuvllagiin 30 beaivvi bálgosii.
Juos bargobeivviid mearri ii ollašuva, de doarjja livčče 20 %.

Ásahusas leat maid ođđa rájit eará sajis go boazodoalus boahtti dietnasii.
Juos dienas manná ráji badjel de doarjaga ii leat vejolaš oažžut.
Dienasrádji lea 40 100 euro dálu huksemii ja 39 000 euro iežá doarjjačuozáhagaide.
Juos náittosbárragotti ohcá doarjaga dálu huksemii, de dienas ii sudnos oaččo mannat oktiibuot badjel 52 000 euro.
Doarjjadohkálaš ođđa dálu sturrodat oaččošii leat dábálaččat eanemusat 110 m².

Nu daddjon álggahandoarjja mieđihuvvo vuollel 41-jahkásaš ohccái, gii álggaha boazodálu doalu vuosttaš geardde.
Dasa lassin doarjaga ohccis gáibiduvvo skuvlejupmi ja fitnodatdoaibmaplána ollašuhttin.
Ohccis galggašii leat maid dálu oastima maŋŋel unnimustá 80 bohcco ja vaikko sus livččiige dan mađe bohccot, de son galgá goittotge loktet boazomeari 1,5 geardásažžan jagi geažis das go doarjja lea mieđihuvvon.
Álggahandoarjja lea eanemustá 25 000 euro.

